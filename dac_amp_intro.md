# ড্যাক অ্যাম্পের কিছু আলাপ

সস্তায় পৃথিবীর সেরা ড্যাক

মিসলিডিং হেডলাইন? আমি জানি এটা বলবেন আপনি। তবে, উত্তরে - হ্যাঁ অথবা না। আবার, এটা ঠিক ব্যাপারটা হতে পারে দুটোই। ব্যাপারটা এমন, ধরুন - কিনতে চাইছেন আপনি ‘বিএমডাব্লিউ’। আমরা তো সবাই চাই বেস্ট জিনিস, এখন পরতায় না পেলে কি করা? ধরুন, মনে চাচ্ছে এই  ‘বিএমডাব্লিউ’ই। তবে পয়সা আছে সুজুকি’র। ভুল বুঝবেন না। সুজুকি কিন্তু একমাত্র ব্র্যান্ড যারা গাড়িকে নিয়ে এসেছেন সবার পর্যায়ে। পয়সা আছেন কিন্তু পাচ্ছেন টয়োটা প্রিমিও’র লেটেস্ট মডেল। কেমন হয় জিনিসটা? বিশ্বাস হচ্ছে না? জানি, বিশ্বাস হওয়ার কথা না। 

মালয়েশিয়া গিয়েছিলাম একটা কাজে। কাজের ফাঁকে ফাঁকে রাতে চলে যেতাম কিছু ‘স্পেশালাইজড’ স্টোরে। এটা ঠিক, অনেককিছু ‘অনলাইন’ হয়ে যাওয়াতে চাপ কমেছে বাজারগুলোতে। তাই বলে, স্টোরফ্রন্টের আবেদন থাকবে না - এটা হয় কখনো? একটা জিনিস দেখেশুনে, ‘সাক্ষাত’ হাতে ধরে সঙ্গে সঙ্গে কিনে ফেলার মজাটা কিন্তু অন্যরকম। অনেকের তো বাতিকই আছে জিনিস দেখে শুনে কেনার। কয়েকটা দেখে একটা কেনার অভ্যাস আছে আমাদের অনেকের। খারাপ নয় ব্যাপারটা। 

এখন আসি ‘স্পেশালাইজড’ গল্পে। যে দোকানে একটা দুটো আইটেমের হাজারো ভ্যারিয়েশন থাকে সেটাই ‘স্পেশালাইজড’ দোকান। তাই বলে শুধুমাত্র হেডফোনের জন্য দোকান? সত্যিই তাই। আর এই হেডফোনকে ঘিরেই রয়েছে বিশাল বড় একটা ইকোসিস্টেম। ‘ক্লিন’, ‘প্রিস্টিন’ আর মিনারেল ওয়াটারের অ্যাডের ওই ক্রিস্টালের মতো ‘স্বচ্ছ’ পানির কাছাকাছি শব্দের খোঁজে পাগলপারা এখনকার মানুষ। বর্তমান প্রযুক্তির উত্কর্ষের মাত্রা শব্দের ‘রিপ্রোডিউস’ করার যন্ত্রকে নিয়ে গেছে শিল্পের পর্যায়ে। ‘মিনিয়েচারাইজেশন’ মানে এক চিপে বিলিয়ন ট্রানজিস্টর চলে আসায় সবকিছু চলে এসেছে হাতের মুঠোয়। 

আর তাই মোবাইল ফোনে চোখ পড়েছে পুরো ‘এন্টারটেইনমেন্ট’ ইন্ডাস্ট্রির। অডিও ভিডিও, ইন্টারনেট, হাজারো সেন্সর, কি নেই এতে? আরো আছে কোটি অ্যাপ। কথা বলা বাদ দিয়েই। সব ভালো, তবে সবকিছুর অল্প অল্প জিনিস দিতে গিয়ে ‘উত্কর্ষ’ নামের জিনিসটা হারিয়েছে আমাদের হাতের মোবাইলটা। তাই বলে পার্সোনাল অডিওর ‘ইকোসিস্টেমে’ থাকবে না আমাদের হাতের মোবাইল যন্ত্রটা? বলেন কি? থাকবে অবশ্যই। তবে বাইপাস করবো ওটার ইন্টারনাল অডিও সিস্টেমকে। কারণ, মোবাইলের ‘স্টক’ মানে সঙ্গে দেয়া অডিও সিস্টেমটা বড্ড সেকেলে। এদিকে আমাদের ল্যাপটপের ইন্টারনাল সাউন্ডটাও কিন্তু সেভাবে পঁচা।

মনে আছে আমাদের পিসির শুরুর যুগটার কথা? পিসি মানে খালি মাদারবোর্ড। নো অনবোর্ড সাউন্ড, অথবা ইথারনেট কার্ড। তখন সাউন্ড কার্ড কিনতে হতো আলাদা করে। আর সাউন্ডের মূল খেলাটা দেখেছি আমরা। অডিওকে আলাদা করে প্রসেস করার জন্য দেয়া হতো আলাদা আলাদা প্রসেসর। শব্দও আসতো ওই রকম। এখন? এটা সত্যি প্রসেসরের গতি বেড়েছে বহুগুন। খরচ কমাতে সব চাপ দেয়া হয় ওই একটা দুটো প্রসেসরের ওপর। ফলাফল? সব কাজের কাজি, একক দক্ষতায় আনাড়ি। 

ফিরে আসি ওই মালয়েশিয়ার গল্পে। বলছিলাম হেডফোনের ‘ইকোসিস্টেম’ নিয়ে। হেডফোন যদি শেষ আউটপুট ডিভাইস হয়, তাহলে মোবাইল হচ্ছে তার উত্পত্তি যন্ত্র। ধরুন, আপনাকে দেয়া হলো ষ্টুডিও ম্যাটেরিয়াল শব্দের ফাইল। চার মিনিটের একটা গান। কয়েক গিগাবাইটের। সিডি কোয়ালিটি নয়। বুঝতে হবে ফারাকটা। আপনি যখন ছবি তোলেন তখন তোলেন কিন্তু সবচেয়ে হাই-রেজোল্যুশনে। কারণ এডিটিংয়ের জন্য দরকার কিছু ‘হেডরুম’। মানে যেভাবেই এডিট করেন না কেন ওই পর্যাপ্ত পিক্সেল আপনাকে দিচ্ছে অনেক অনেক ইচ্ছেমতো ‘হাতড়ানো’র সুবিধা। ষ্টুডিও কোয়ালিটি গানও একই জিনিস। ধরুন, আপনি একটা অর্কেস্ট্রা শুনছেন। হেডফোনে। আমার বাসাটা শহর থেকে দুরে হওয়ায় বাসার ভেতরের ‘অ্যামবিয়েন্ট’ শব্দ মাত্রা হচ্ছে ৩৫-৪০ ডিবি। মানে, সাধারণ সিডি’র ডাইনামিক রেঞ্জ \(৯৬ ডিবি\) শুনতেও হেডরুম থাকছে অনেক বেশি। অথচ, ওই একই অর্কেস্ট্রা যদি শুনতে চান গুলিস্তানে? আসেপাশের শব্দেই নয়েজ ফ্লোর চলে যাচ্ছে ৮০ ডিবিতে। বাকিটা শুনবেন কি করে? সাতরাতে নামলেন পানিতে। নেমেই বুঝলেন হাঁটু পানি। সাতরাবেন আপনি? 

এর মানে হচ্ছে আপনার গানের নয়েজ ফ্লোর যতো নিচে, উপলব্দির মাত্রা ততো বেশি। মানে, গায়ের রোম দাড়াবে বেশি বেশি। সাদার ওপর কালো ফুটবে যতোটা, খয়েরি রঙের ওপর ওই কালোই কিন্তু ফুটবে না অতোটা। জীবনটাই ‘কনট্রাস্টে’র খেলা, গানই বা বাদ যাবে কেন? গানের এই কনট্রাস্ট বাড়াতে দরকার আলাদা একটা যন্ত্র। এই মোবাইল বা ল্যাপটপের ‘স্টক’ সাউন্ড ডিভাইস ‘বাইপাস’ করে লাগাবো ছোট্ট একটা যন্ত্র। সত্যি কথা বলতে এটা নিজেই একটা সাউন্ডকার্ড। মোবাইলের এক্সটার্নাল সাউন্ড কার্ড। চলে কম্পিউটারের সাথেও। দক্ষতার সাথে। ধারণা বলে, প্রতিটা ‘কনভারশন’ মানে ডিজিটাল টু এনালগে সিগন্যাল ‘লস’ হয় কমবেশি। তবে যতো কম লস, ততো উপলব্দির মাত্রা বেশি। আর সেজন্যই দরকার এই ‘ডিজিটাল টু এনালগ’ কনভার্টার। সংক্ষেপে ‘ড্যাক’। আমাদের ফোন মানে, সোর্সের পরেই থাকে ‘ড্যাক’। আর ‘ক্লিন’ কারেন্ট দিয়ে সবচেয়ে কম ‘ডিস্টরশন’ আর ‘ইন্টারফেয়ারেন্স’ দিয়ে সিগন্যালকে মজবুত করে আমাদের হেডফোন অ্যাম্প। ঠিক ধরেছেন! ড্যাকের পর থাকে এই অ্যাম্প। একটা ‘রুল অফ থাম্ব’ আছে এর ব্যাপারে। বিশেষ করে অ্যাম্পের আউটপুট ইম্পিডেন্সে। যতো কম হবে আউটপুট ইম্পিডেন্স, ততো বেশি কন্ট্রোল করতে পারবে হেডফোনকে। হেডফোনের ইম্পিডেন্সের আটের এক ভাগেরও কম হতে হবে অ্যাম্পের ইম্পিডেন্স। না হলে শব্দ যাবে বিগড়ে। 

আগে মোবাইলে লাগাতাম হেডফোন। সরাসরি। এখন মোবাইলে লাগাবো ‘ড্যাক’। তারপর ‘হেডফোন অ্যাম্প’। তারপরই জুড়ব আমাদের হেডফোন। সস্তা ‘রেফারেন্স’ জাতীয় কিছু একটা। ধরুন, অডিও টেকনিকা’র একটা মনিটরিং হেডফোন। এম৫০ গোত্রের। এরপর স্বচ্ছ পানির মতো কল কল করে আসবে গানের শব্দ। ধারণা করছি, মোবাইলের ‘প্লে’ বাটন চাপার সাথে সাথে পড়ে যাবেন আপনি। চেয়ার থেকে। প্রথমদিকে দাড়িয়ে শোনাটাই শ্রেয়। তবে রেকর্ডিং ষ্টুডিও আপনাকে যেভাবে শোনাতে চেয়েছেন সেটার ধাক্কাটা নিতে পারেন না অনেকেই। বিশেষ করে, প্রথম দিকে। ভেজাল খেয়ে খেয়ে পেট সয়ে গেলে আসল খাবারে যে সমস্যা হয় এটাও ওই ধরনের সমস্যা। এটা থেকে বের হতে আমার নিজেরই লেগেছে বড় একটা সময়। তবে, আপনাদের লাগবে কম। কারণটা বলছি পরে। 

আমার একটা ধারণা ছিলো - কিসের ড্যাক - কিসের কি? সব কেনানোর ধান্ধা। কেনই বা দরকার হেডফোন অ্যাম্প? ভালো হেডফোন কিনলেই তো চলে। ইনভেস্টমেন্ট করলে সেটা আসবে ‘এন্ড প্রোডাক্টে’। মানে, হেডফোনে। ধারণাটা ভাঙ্গলো একটা হেডফোন অ্যাম্প দিয়ে শুনে। সাধারণত: গান শুনি কম ভলিউমে। খুব বেশি হলে ৩০ শতাংশে। তাহলে কেন দরকার অ্যাম্প? গানের যন্ত্রগুলোর সাউন্ড সেপারেশন, আর ‘সাউন্ডস্টেজ’ শুনেই পড়ে গেলাম চেয়ার থেকে। ইনস্ট্রুমেন্টগুলো এতদিন ছিলো মাথার মাঝখানে। এখন দেখি সেগুলো আসছে সবদিক থেকে। ভীষণ ভয় পেলাম প্রথমে। ধাতস্থ হবার আগেই পড়ে গেলাম নিচে। ভাগ্যিস, হাত দিয়ে ধরেছিলাম বলে রক্ষা। 

তো ভলিউম বাড়াতে কিন্তু এই অ্যাম্প নয়। বরং পুরো হেডফোনকে ঠিকমতো দাবড়াতে লাগে এই অ্যাম্প। সেটার জন্য দরকার ওই ‘ক্লিন’ ‘ডিস্টরশন ফ্রি’ কিছু বেশি কারেন্ট। বেশি কারেন্ট মানে ভলিউম বেশি নয়, বরং পুরো ড্রাইভারটাকে প্রয়োজন মতো চালানোর জন্য দরকারী কারেন্ট। আবার বেশি ইম্পিডেন্সের হেডফোন চালাতে গেলে দরকার বেশি কারেন্ট। দেখা গেছে, ভালো হেডফোনগুলো সাধারণতঃ বেশি ইম্পিডেন্সের হয়। 

জার্মানীর বেয়ারডাইনামিকের ডিটি ৯৯০ আমার প্রিয় হেডফোনের একটা। এটার আবার ভার্সন আছে তিনটা। মোবাইল ডিভাইসের আউটপুট পাওয়ার কম বলে সেটার জন্য আছে ৩২ ওহমসের একটা ভার্সন। এছাড়াও আছে ২৫০ আর ৬০০ ওহমসের দুটো এডিশন। হেডফোনের ইম্পিডেন্স নির্ভর করে ওটার ভয়েস কয়েলের ওপর। বিজ্ঞান বলে যতো প্যাঁচ, ততো চৌম্বক ক্ষেত্র। বেশি প্যাঁচ দিতে লাগবে ততো সুক্ষ তার। যতো সুক্ষ, ততো বাতাস কম ওই প্যাঁচগুলোর ভেতর। আর তাই কম ডিস্টরশন। ফলে, ততো ‘স্মুদ’ আওয়াজ। আর এই ৬০০ ওহমসের হেডফোনকে চালাতে লাগবে হেডফোন অ্যাম্প। আরেকটা কথা, অনেকের বাসায় তো আছে ৩০০০ ওয়াটের সাউন্ড সিস্টেম। তবে ‘পাসল্যাব’য়ের ৩০ ওয়াটের অ্যাম্পের কাছে কেন মুখ লুকোয় ওই ৩০০০ ওয়াটের সাউন্ড সিস্টেম?  

‘ড্যাক’ আর ‘অ্যাম্প’ কেন দরকার সেটা নিয়ে কোন কনফিউশন নেই তো আর? প্রশ্ন করলাম নিজেকেই। ‘ড্যাক’ দরকার মিনারেল ওয়াটারের মতো ষ্টুডিওর ‘ক্লিন’ ‘প্রিস্টিন’ শব্দের জন্য। যেভাবে ‘গায়ক’ আসলেই চেয়েছেন আপনাকে শুনতে। আর ‘অ্যাম্প’ দরকার হেডফোনকে দাবড়ানোর জন্য, সেটার পুরো ক্ষমতায়। যথেস্ট পাওয়ার দিতে পারছে কিনা সেটার জন্য। ভলিউমের জন্য নয়। ‘ম্যাড়ম্যাড়ে’ শব্দ নয়, ‘পাঞ্চি’ বলে কথা। এছাড়াও কিছু গল্প আছে ‘পারফেক্শনিস্ট’দের জন্য। 

মনে আছে স্পিকার ডিজাইনের কথা? শব্দের ওপর পুরো স্পিকার সাব-সিস্টেমের প্রভাব? ধরুন কিনলেন বিশ্বের এক নম্বর ড্রাইভার। প্রযুক্তিগত ভাবে উন্নত এই টুইটার আর উফার। মার্কেটিংয়ের ধারায় নয়। তবে, এক নম্বর ড্রাইভার কিনেও লাভ হয় না বেশিরভাগ সময়ে। যদি না সেটাকে ‘ইমপ্লিমেন্ট’ করা হয় ঠিকমতো। যদি না স্পিকার সাব-সিস্টেমের ডিজাইন করা হয় নিয়মমাফিক। ব্যাপারটা এমন, এলিডি প্যানেল নিলেন স্যামস্যাংয়ের, ফিড দিলেন ভিজিএ, কাজ হবে বলুন?  

আমার একটা ফেভারিট পাসটাইম হচ্ছে নতুন সব ইলেকট্রনিকসের জিনিস খোলা। ছোটবেলার অভ্যাস। ফোনও আছে এর মধ্যে। কম পোড়াইনি ভেতরের বোর্ড। সমস্যা হয় না খুব একটা। আলিএক্সপ্রেস আছে কি করতে? বোর্ড পোড়াই একেকটা, সেই পার্টসটা নিয়ে আসি ওখান থেকে। আর সে কারণে আমার হাতের দুটো ফোনের প্রায় ৬০ শতাংশ কোন না কোন পুরোনো ফোন/আলি-এক্সপ্রেস থেকে নেয়া। মাঝখানে কষ্টে থাকে ফোনের কাস্টম রমগুলো। ফ্ল্যাসের ঝক্কি নিতে পারাও ফোনগুলোর একটা বড় ফিচার।

ফোন খোলার পেছনে কারণ কয়েকটা। বোঝা যায় ইন্ডাস্ট্রি যাচ্ছে কোন দিকে। কে ব্যবহার করছে কোন চিপসেট? আর সবচেয়ে বড় ব্যাপার ‘কেন’? কার ‘অডিও ইমপ্লিমেন্টেশন’ নিচ্ছে তারা? আসল যুদ্ধের মতো মোবাইল ম্যানুফ্যাকচারিং কোম্পানিগুলোর যুদ্ধ দেখার মতো। সামরিক বিদ্যার দৌড়ে বেশ ভালো করেই বোঝা যায় কার ‘ট্যাকটিকস’ কেমন। কে কখন কি ‘স্ট্রাটেজি’ নিচ্ছে সেটাও বোঝা যায় ওই ঘটনার পর। সত্যি বলছি। চেখে দেখতে পারেন সান জু’র ‘আর্ট অফ ওয়ার’ বইটা। ঠিক বলেছেন, আড়াই হাজার বছর আগের লেখা। 

ভালো হার্ডওয়্যার দিয়ে এগিয়ে যাচ্ছে একেকটা কোম্পানি। তবে যে যাই দিক, যে করতে পারছে স্মার্ট ‘ইমপ্লিমেন্টেশন’, সেই যাচ্ছে এগিয়ে। স্মার্ট ‘ইমপ্লিমেন্টেশন’ মানে সফটওয়্যার আর হার্ডওয়্যারের অনন্য সমন্বয়। দেখুন ‘ওয়ানপ্লাস’, ‘শাওমি’ করছে কি এখন? কেন বিপদে পড়লো ‘নোকিয়া’? তার মানে কি শেষ ‘নোকিয়া’? আমার মন বলছে ঘুরে দাড়াবে কোম্পানিটা। শেষ কামড়ের জন্য। আমার জানা মতে, হার্ডওয়্যার ইমপ্লিমেন্টে সেরা ছিলো ওরা। মানুষের মন কেড়ে নিয়েছিলো ওদের ‘রক সলিড’ হার্ডওয়্যার ইমপ্লিমেন্টে। এদিকে অ্যান্ড্রয়েডের সস্তা সল্যুশন \(বাজে হার্ডওয়্যার\) নিয়ে বিরক্ত মানুষ। নষ্ট হচ্ছে খুব তাড়াতাড়ি। আমার রিডিং তাই বলে। অ্যান্ড্রয়েড তুখোড় সিস্টেম। তবে বাজে হার্ডওয়্যার বিরক্ত করছে মানুষকে। অন্ততঃ আমাদের দেশে। আর তাই গড়ে উঠেছে ফোন রিপেয়ার শপ। গলিতে গলিতে। সাপ্লাই আর ডিমান্ডের খেলা। 

ব্র্যান্ডের ব্যাপারে আমার উপলব্দি কিছুটা ভিন্ন। ফোনগুলো ‘পাওয়ারফুল’ হচ্ছে অনেক অনেক বেশি। প্রতিটা নতুন নতুন মডেলে যোগ হচ্ছে অনেক দামী দামী অডিও ‘ড্যাক’। বিশেষ করে - দামী ফোনগুলোতে। কোয়ালকমের ‘স্ন্যাপড্রাগন’ প্রসেসরও ইমপ্লিমেন্ট করছে দারুন অডিও ফিচার। প্রতিদিন। এলজি, স্যামস্যাং, অ্যাপল নিজে থেকেই ‘ড্যাক’ নিচ্ছে ‘উলফসন’, ‘স্যাবর’ আর ‘সাইরাস লজিক’ থেকে। বলে রাখা ভালো এই কোম্পানিগুলোর ‘ড্যাক’ ইমপ্লিমেন্টশন চলছে দুনিয়া জুড়ে। ‘টেক্সাস ইনস্ট্রুমেন্টস’ই বা বাদ যাবে কেন? মোবাইলে হয়তোবা আসছে মোবাইলের ‘লো পাওয়ারড অডিও ইমপ্লিমেন্টেশন’, সেটাও অনেক ভালো। 

আমার কথা অন্যখানে। স্মার্টফোন অডিও হচ্ছে ‘নিশ’ মার্কেট প্রোডাক্ট। ‘নিশ’ মার্কেট হচ্ছে এজন্যই, অডিওফাইলদের কেউ গান শোনার জন্য কেনে না স্মার্টফোন। অন্ততঃ আমি না। ‘কট্টর’ অডিওফাইল নই আমি। আবার অডিওফাইলরাও ব্যবহার করছেন ফোন দরকারে। তাহলে হলো কি? হাতের কাছে ফোন থাকে বলে ‘অডিও বাইপাস’ করছেন ওই ফোন থেকেই। তারপর সেটাকে পাঠাচ্ছেন ডেডিকেটেড ‘ড্যাক’ আর ‘অ্যাম্পে’। মানে ফোনে কি ‘ড্যাক’ আছে কি নেই সেটা নিয়ে মাথা ঘামান না অডিওফাইলরা। আর সেটা ভালো করে জানেন ফোন ম্যানুফ্যাকচারিং কোম্পানিগুলো। সত্যি বলছি! আর জানেন বলে লাখ টাকার ফোনে দেন ‘শ’ টাকার হেডফোন। ফোনের ‘ড্যাক’  ৮০ শতাংশ ‘পরিশুদ্ধ’ অডিও পাঠালেও সেটার অর্ধেকটাও নিতে পারে না আমাদের সাথে দেয়া ‘স্টক’ হেডফোন। 

‘ড্যাক’ চিপসেট নিয়েও আছে গল্প। আমাদের সিডি প্লেয়ার থেকে শুরু করে ডেডিকেটেড ড্যাক/অ্যাম্প বোর্ডে যে চিপসেট থাকে সেগুলোর সাউন্ড সিগনেচার একেক রকমের। আসলেই তাই! বিশ্বাস করতাম না আগে। এমনকি এক কোম্পানির দুই ধরনের চিপসেট ইমপ্লিমেন্টেশনের সিগনেচার অনেকটাই আলাদা। যাবো কই?

তবে এটা সত্যি - ড্যাক/অ্যাম্প বোর্ডে ড্যাক চিপসেট নিয়ে মাথা ঘামাতাম না আগে। দেখতাম, শব্দের ‘মিষ্টি’ভাব অথবা ‘ওয়ার্ম’নেস অনেকটাই 

নির্ভর করতো অ্যাম্পের ওপর। তাই অ্যাম্প ইমপ্লিমেন্টেশনে মনোযোগ ছিল বেশি। স্পেসিফিকেশন দেখে ভালো লাগতো যে ড্যাক, দেখা গেলো সপ্তাহ শেষে ভালো লাগছে না আর। কাহিনী কি? মন খারাপ হবার কথা। জ্যাকসন ব্রাউনের ‘ইনাফ অফ দ্য নাইট’টাও আবেদন হারালো শেষে। যে ‘স্যাবর’ চিপসেটকে বলা হয়  বিশ্বসেরা, তার অ্যানালাইটিক্যাল শব্দ শুনে মন টেকে না আর। দেখা গেলো ‘টেক্সাস ইনস্ট্রুমেন্টে’র সস্তা ড্যাক চিপই টানছে মন। বার ব্রাউনও খারাপ নয়। একদিকে ‘উলফসন’ আর ‘সাইরাস লজিক’ ওদিকে ‘স্যাবর’ আর ‘একে’ চিপসেট। ‘এনালগ ডিভাইসেস’ না ‘ফিলিপস’? বেশি ক্লিনিক্যাল বলে ভালো লাগছে না আর। এশিয়ান বলে এই অবস্থা? 



